---
title: Finále
contentType: prose
---

_Vale, lásko ošemetná!_

_Adieu! — Lebe wohl!_

Stará píseň; má známou notu.

_Dobrou noc, ó lásko! zlatá číše,  
naplněná smrtonosnou slastí!  
Tvoje krásná, klamuplná říše  
nebude již nikdy mojí vlastí!  
Miloval jsem na noc vzešlé světy —  
jasné světy z jitra doplanuly.  
Miloval jsem z jara krásné květy —  
bujné větry pryč je zavanuly.  
A tak vše, co radosti mi neslo,  
láskou mojí v brzkou zkázu kleslo!_

  

_Ještě jednou v mladosti mé kraje  
zpět mě vedlo mdlého slunce zlaté;  
v snů mých říši, ony stíny svaté,  
kde jsem bloudil, jako dítko hraje.  
Mrtvo kolem — pustota jen pouhá.  
„Vše mladosti mé uvadlo kvítí?“  
„Bez slunce květ nemá vzniku, žití;  
slunce zašlo a noc byla dlouhá!“_

  

_Pláči hořce. „Proč, ó slunce jasné,  
an tě sotva mdlý můj zrak uhlídá,  
již tvá záře zase mi zahasne?!“  
„Hasne! hasne!“ ohlas odpovídá;_

  

_a již tma se kolem rozprostřela.  
Chtěl jsem kvítí — noc jen slzy měla._

  

_Teď jsem tichý; harfa bezestrunná  
zavěšena v kobce otců přešlých;  
tichý, jak v zásvitu světů vzešlých  
nade hroby noc je stříbrolunná.  
Však co chová harfa v zpustlém klínu?  
Kdo mi tajné její žely poví?  
Kdo vyřekne a kdo ustanoví,  
co noc tichá v bledém tají stínu?_

  

_Větřík vzdychne v harfy lůno duté,  
a ta, ač již struny žádné nemá,  
zalká zvuky nezapomenuté!  
Vzplanou noci zraky žalonosné,  
šírou zemi kryje slza němá!! —  
Či ne slza? — snad jen kapky rosné!_
