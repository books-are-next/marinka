---
title: Intermezzo
contentType: prose
---

_Temná noci, jasná noci!  
Obě k želu mne budíte.  
Temná noc mne v hloubi tiskne,  
jasná noc mě vzhůru vábí;  
temné hlubiny se hrozím,  
ach! a k světlu nelze jíti.  
Vy hvězdy jasné, vy hvězdy ve výši!  
K vám já toužím tam světla ve říši,  
ach, a jen země je má!  
Člověkem jsem; než člověk pohyne:  
ve své mě lůno zas země přivine,  
pojme, promění a v postavě jiné  
matka má, země, zas mě vydá!  
Vy hvězdy jasné, vy hvězdy ve výši!  
K vám budu toužiti světla ve říši,  
ach, a jen země bude má!  
Květinou-li mne životu navrátí,  
list můj i květ můj se k světlu obrátí;  
však, ach, jen země zas tma mne uchvátí,  
světla ve stány jíti nedá!  
Vy hvězdy jasné! — Vy hvězdy ve výši! —_
